# СТВОРЕННЯ СПІЛЬНОТИ НА ПРИНЦИПАХ ВІДКРИТОСТІ ТА СВОБОДИ УЧАСТІ

Чмихало О. С., PLLUG.Core Team

Vakoms LLP, PLLUG Community

alex.chmykhalo@gmail.com, info@pllug.org.ua

----

The PLLUG Community (Programming in Lviv Linux Users Group) - is an open community for students and everyone who is interested in modern informational technologies, free/open software and software development. Here we describe key role of freedom and openness for community, as well as an impact on community structure and main results over the years.

----

У 2009 році, за ініціативи кількох учасників LUG та кількох активних студентів факультету електроніки Львівського національного університету імені Івана Франка був створений гурток програмування. За деякий час гурток перетворився на спільноту, учасники якої вчилися сучасним методам розробки програмного забезпечення та навчали усіх бажаючих. Наразі спільнота PLLUG (скорочення від Programming in Lviv Linux Users Group) існує вже понад 7 років та проводить зібрання та заходи для учасників.

За роки існування проведено (без перебільшення) сотні зібрань. На зібраннях учасники експериментували проводячи лекції, воркшопи, доповіді з різних тем присвячених розробці та вільному програмному забезпеченню. Ці зібрання завжди проходять у неформальній атмосфері, з великою кількістю практичних прикладів та заохочуючи учасників до обговорення, підняття актуальних питань та активної участі.

За останній рік у спільноті ми все більше звертаємо увагу на структуру PLLUG Community та цілі, які ми переслідуємо. Адже ми маємо на меті сформувати спільноту людей, які вдосконалюють свій професійний рівень та допомагають іншим зробити свої перші кроки у сфері розробки програмного забезпечення. Вартує також зазначити, що організатори та доповідачі на зібраннях PLLUG беруть участь з власної ініціативи, не мають матеріальної нагороди за участь і роблять це у вільний від роботи та особистих справ час. Учасників об’єднують спільні цінності та бажання поділитися власним досвідом.

Одним з уроків, які ми вивчили за роки зібрань - це важливість відкритості та свободи участі для всіх учасників. Зібрання PLLUG є завжди відкритими для будь-кого, так само як і участь у доповідях та подіях спільноти. Серед відвідувачів наших зібрань завжди дуже багато студентів, яких ми заохочуємо брати активну участь, пропонувати власні ідеї та ставати частиною того, що створює спільнота. Усі заходи, які відбуваються за участю спільноти завжди є безкоштовні, а інформацію про них ми вільно поширюємо серед учасників та у відкритих джерелах (таких як сайт PLLUG та сторінки у соціальних мережах). Організатори у свою чергу мають можливість вільно брати участь у будь-яких проектах та пропонувати власні ідеї, проводити зібрання та організовувати взаємодію з учасниками на свій розсуд.

Ті невеликі ресурси, які іноді бувають потрібні для організації заходів, PLLUG отримує від партнерів спільноти. Партери спільноти - це IT компанії, які вже досить довгий час співпрацюють зі спільнотою, керівництво яких розуміє та поділяє цінності PLLUG Community. На даний момент такими компаніями є Vakoms та Indeema. Також, спільнота взаємодіє з університетами та студентськими профкомами.  Прикладом такої співпраці є організація хакатону “Night of Code” разом зі студентами прикладної математики ЛНУ ім. І. Франка.

Безперечно, ядром та рушійною силою спільноти є PLLUG.Core Team, який складається з найбільш активних учасників. Кожні півроку перед початком нового сезону зібрань ми оновлюємо склад організаторського ядра та розподіляємо обов’язки. Але зазвичай, склад організаторського ядра є досить стабільний та включає учасників, які добре розуміють та поділяють цінності та принципи роботи спільноти PLLUG. З досвіду кількох останніх років ми переконалися, що чіткий розподіл сфер відповідальності та ролей у PLLUG.Core дає змогу більш ефективно керувати роботою спільноти та економити сили, адже усі організатори беруть участь у PLLUG Community у вілький від роботи час.  

Ми виділяємо кілька ключових ролей для PLLUG.Core. Наприклад, координатори спільноти відповідальні за комунікацію усередині спільноти, з партнерами спільноти та іншими організаціями. Координатори також захищають цінності спільноти PLLUG та керують кількома важливими подіями, такими як початок та завершення сезону зібрань. Мейнтейнери гілок, у свою чергу, відповідальні за той чи інший тематичний напрям усередині спільноти. Вони керують зібраннями тематичного напряму, які зазвичай відбуваються у окремий день тижня. Мейнтейнерами обираються розробники, які мають практичний досвід з використанням технологій, які представлені на тематичному напрямі.

На даний момент у спільноті ми маємо п’ять тематичних напрямів: Web, Android, C++/Qt, iOS та .NET/C#. Основною частиною напряму є PLLUG Roadmap - так звана “дорожня карта” для нових учасників. У рамках PLLUG Roadmap проходять регулярні лекції та воркшопи, які покликані допомогти учасниками послідовно, крок за кроком освоїти мову/технологію на даному напрямі. Учасники зазвичай отримують навчальні матеріали та завдання для самостійної роботи, а далі беруть участь у навчальних міні-проектах та роботі над вільним програмним забезпеченням, яке створюється спільнотою. Участь завершується подією PLLUG Summer Camp - марафоном розробки програм, який триває все літо. Результати PLLUG Summer Camp учасники презентують на першому осінньому зібранні PLLUG.

Серед висновків, які можна зробити за час зібрань PLLUG, слід відзначити виключну важливість відкритості та свободи участі, які відіграють велику роль у розвитку спільноти та визначенні напрямів її діяльності. На мою думку, це одна з причин чому спільнота є настільки життєздатною та продовжує залучати нових учасників. Також варто відзначити важливість чіткої структури організації, яка, як це не парадоксально, дає більше свободи у реалізації подій та проектів PLLUG. 

**Джерела:**
 * Офіційна сторінка PLLUG - http://pllug.org.ua
 * PLLUG у соціальній мережі Facebook - https://www.facebook.com/PLLUGcommunity
 * Сторінка Github - https://github.com/PLLUG
